[Wstecz](../podstawy-przedsiebiorczosci.md)

# Umowy cywilno-prawne

**Wynagrodzenie minimalne od _1 lipca 2024 - 28,10zł_ na umowę zlecenie**

### 1. Kontrakt menedżerski

Kontrakt menedżerski to rodzaj umowy nienazwanej, która zawierana jest w związku z zasadą swobody umów. Jej istotą jest powierzenie kierowania przedsiębiorstwem stronie umowy w zamian za określone wynagrodzenie. Jaka jest różnica pomiędzy kontraktem menedżerskim a umową o pracę? Przede wszystkim nie powstaje zależność służbowa, czyli podporządkowanie pracownika pracodawcy.

### 2. Umowa zlecenie

**To rodzaj umowy cywilnoprawnej, przez którą przyjmujący zlecenie zobowiązuje się do dokonania określonej czynności prawnej dla dającego zlecenie. Jej stronami są zatem dający zlecenie tzw. zleceniodawca i przyjmujący zlecenie tzw. zleceniobiorca.**

W umowie zlecenia istotny jest sam fakt wykonania określonej czynności, a nie efekt, za który de facto zleceniobiorca nie ponosi odpowiedzialności. Zleceniobiorca co do zasady zobowiązany jest do wykonania zleconej czynności osobiście. Powierzenie jej osobie trzeciej musi wynikać wprost z umowy zlecenia lub ze zwyczaju albo gdy zmusza go do tego okoliczność, przy czym wówczas zleceniobiorca ma obowiązek zawiadomić o tym niezwłocznie zleceniodawcę. Jest to jedna z cech odróżniających zasadniczo umowę zlecenia od umowy o pracę. Wypowiedzenie umowy zlecenia możliwe jest przez zleceniodawcę w każdym czasie. Co ważne jednak, jeśli zleceniobiorca poniósł wydatki w związku z należytym wykonaniem zlecenia, zleceniodawca powinien mu je zwrócić. Zlecenie może wypowiedzieć także zleceniobiorca. Podobnie jak zleceniodawca może to zrobić w każdym czasie. Jeśli jednak umowa zlecenia była zawierana jako płatna, a wypowiedział ją bez ważnych powodów, wówczas odpowiedzialny jest za szkody. Umowa zlecenie może być umową odpłatną lub nieodpłatną.

### 3. Umowa o dzieło

**To rodzaj umowy cywilnoprawnej, przez którą przyjmujący zamówienie zobowiązuje się do wykonania oznaczonego dzieła, a zamawiający do wypłaty wynagrodzenia. Stronami umowy o dzieło są zatem zamawiający i przyjmujący zamówienie.**

Istotną cechą umowy o dzieło jest to, że przyjmujący zamówienie jest odpowiedzialny za wykonane dzieło. Przepisy Kodeksu cywilnego wprost bowiem stanowią, że jeżeli przyjmujący zlecenie wykona dzieło w sposób wadliwy lub sprzeczny z umową, wówczas zamawiający może wezwać go do zmiany sposobu wykonania i wyznaczyć w tym celu odpowiedni termin. Po bezskutecznym jego upływie może zaś odstąpić od umowy albo powierzyć poprawienie lub dalsze wykonanie dzieła innej osobie. Co ważne, może zrobić to na koszt przyjmującego zamówienie. Umowa o dzieło jest umową odpłatną, a wysokość wynagrodzenia można określić przez wskazanie podstaw do jej ustalenia. Jeżeli w umowie nie zostanie zawarty zapis o tym, kiedy zamawiający wypłaci przyjmującemu zamówienie wynagrodzenie, przyjmuje się. że zobowiązany jest do tego w momencie odebrania dzieła.

### 4. Umowa agencyjna

**Umowa agencyjna jest jedną z umów cywilnoprawnych, jednak wyróżnia się tym, że może zostać zawarta wyłącznie między zleceniodawcą a przyjmującym zlecenie, którego działalność spełnia kryteria działalności gospodarczej.**

Zasady dotyczące umowy agencyjnej zostały omówione w art. 758-764 Kodeksu cywilnego, Zgodnie z nimi przez umowę agencyjną przyjmujący zlecenie (agent) zobowiązuje się, w zakresie działalności swego przedsiębiorstwa, do stałego pośredniczenia, za wynagrodzeniem, przy zawieraniu z klientami umów na rzecz dającego zlecenie przedsiębiorcy albo do zawierania ich w jego imieniu. Każda ze stron umowy agencyjnej może żądać pisemnego potwierdzenia treści umowy oraz postanowień ją zmieniających lub uzupełniających.

**Umowa agencyjna a wynagrodzenie**

Agentowi z tytułu umowy agencyjnej przysługuje prawo do wynagrodzenia określone w umowie. Jeśli informacja o wynagrodzeniu nie jest w niej zawarta, to należy mu się prowizja. która:

-   zależna jest od liczby lub wysokości zawartych przez niego umów oraz

-   ustalana jest na podstawie wartości rynkowych przyjętych w stosunkach wykonywania danego rodzaju czynności, w miejscu działalności prowadzonej przez agenta.
