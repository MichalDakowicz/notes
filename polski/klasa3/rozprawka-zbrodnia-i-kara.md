[Wstecz](../polski.md)

# Rozprawka Zbrodnia i Kara

### ROZPRAWKA MATURALNA ZADANIE REDAKCYJNE

**Temat:** Czy człowiek może uszczęśliwić ludzkość? Rozważ problem i uzasadnij swoje stanowisko.

W pracy odwołaj się do:

-   Zbrodni i kary F. Dostojewskiego
-   innego utworu literackiego
-   wybranych kontekstów

---

<!-- WSTĘP -->

Każdy z nas lubi być doceniony, odczuwa wówczas moc sprawczą i motywację do działania. Są jednak jednostki, które czują się stworzone do tego, by pomagać innym, mieć wpływ na losy społeczności i czerpią z tego siłę do kolejnych wyzwań. Z działań na rzecz innych tworzą misję życiową, której podporządkowują się całkowicie. Dobro społeczne stawiają ponad własnym, a często są gotowi na większe wyrzeczenia niż przeciętny człowiek. Niektórzy dopuszczają się czynów nieetycznych i niegodnych, jednak widzą w tym większe dobro, niektórzy nawet chcą być zbawicielami ludzkości i próbują dać jej szczęście. Moim zdaniem, jednostka nie jest w stanie samodzielnie uszczęśliwić całej ludzkości, a próby narzucenia własnej wizji szczęścia, zwłaszcza gdy usprawiedliwiają niemoralne środki, prowadzą do tragedii i cierpienia zamiast do powszechnego dobra.

<!-- PRZYKŁAD LITERACKI - DZIAŁANIA BOHATERA, POGLĄDY, MOTYWY, UCZUCIA, TREŚĆ FUNKCJONALNE WYKORZYSTYWANIE DO UZASADNIENIA STANOWISKA -->

Człowiek głęboko przekonany o słuszności swoich przekonań jest w stanie wcielić je w życie. Tak było w przypadku Rodiona Raskolnikowa, głównego bohatera powieści Fiodora Dostojewskiego „Zbrodnia i kara". Ten były student prawa, żyjący w skrajnej nędzy w Petersburgu, opracował teorię dzielącą ludzi na "zwykłych" – materiał służący jedynie do reprodukcji – oraz "niezwykłych", którzy mają prawo przekraczać normy moralne i prawne dla realizacji wyższych celów. Jako iż bohater uznawał siebie za jednostkę wybitną, postanowił sprawdzić swoją teorię w praktyce. Jego celem stała się lichwiarka Alona Iwanowna, którą postrzegał jako "wesz" żerującą na nieszczęściu innych. Wierzył, że jeśli jej się pozbędzie i zagrabi się jej pieniądze aby dokonać wielu dobrych uczynków, uszczęśliwi to ludzkość. Stwierdził że weźmie sprawę we własne ręce. Kierował się pozornie szlachetnym motywem usunięcia pasożyta i wykorzystania zdobytych środków dla dobra ogółu, co miało być krokiem ku "uszczęśliwieniu". Zbrodnia którą dokonał nie przyniosła mu ani satysfakcji ani możliwości realizacji planów. Zamiast tego pogrążył się w psychicznym chaosie. Jego "idea" okazała się destrukcyjna przede wszystkim dla niego samego, odcinając go od ludzi i prowadząc na skraj załamania. Ostatecznie, pod wpływem Soni Marmieładowej i własnych cierpień, przyznał się do winy i przyjął karę.

<!-- WNIOSEK CZĄSTKOWY -->

Historia Raskolnikowa pokazuje, że nawet kierując się chęcią poprawy losu innych, nie ma prawa decydować o życiu i śmierci w imię "szczęścia ludzkości". Próba narzucenia swojej woli i zmienienia granic moralnych prowadzi do katastrofy i cierpienia, a nie do zamierzonego celu.

<!-- KONTEKST FILOZOFICZNY/HISTORYCZNY DO LEKTURY 1 -->

Poglądy bohatera nawiązują do popularnych w XIX w. tez filozoficznych. Temat jednostek niezwykłych podejmuje również Fryderyk Nietzsche mówiąc o "nadczłowieku" - jednostce wybitnej która odrzuca tradycyjną moralność, tworzy własne wartości i stoi poza "dobrem i złem". Bohater lektury, tworząc swoją teorię o podziale ludzkości i prawie jednostek wybitnych do przekraczania norm moralnych dla wyższych celów widzi w sobie takiego "nadczłowieka". Wierzy, że ma prawo usunąć "bezwartościową" lichwiarkę dla dobra ogółu. Raskolnikow ponosi klęskę – jego czyn nie przynosi wyzwolenia, lecz nieznośne cierpienie psychiczne i poczucie winy. Okazuje się niezdolny do udźwignięcia ciężaru zbrodni popełnionej w imię idei, co obala jego teorię. Raskolnikow nie staje się Nadczłowiekiem, lecz człowiekiem złamanym przez pychę i błędną ideologię.

<!-- PRZYKŁAD LITERACKI - DZIAŁANIA BOHATERA, POGLĄDY, MOTYWY, UCZUCIA, TREŚĆ FUNKCJONALNIE WYKORZYSTANA DO UZASADNIENIA STANOWISKA -->

Literatura pełna jest bohaterów przekonanych o nieprzeciętnych możliwościach wpływania na losy społeczeństw lub ludzkości. Zaliczyć do nich można Kreona z "Antygony" Sofoklesa. Jako nowy władca Teb, po bratobójczej walce Eteoklesa i Polinejkesa, Kreon stawia sobie za cel zapewnienie państwu stabilności i porządku. W jego przekonaniu, dobro państwa jest wartością nadrzędną, a bezwzględne egzekwowanie prawa stanowi fundament jego istnienia i pomyślności obywateli - co można interpretować jako jego wizję "szczęścia" wspólnoty. Dlatego wydaje zakaz pochówku Polinejkesa, uznanego za zdrajcę. Kreon jest przekonany o słuszności swojej decyzji, wierząc, że działa dla dobra publicznego, odstraszając potencjalnych buntowników i umacniając autorytet władzy. Motywuje go troska o państwo i chęć bycia sprawiedliwym, silnym władcą. Jednak jego nieugiętość, brak empatii i lekceważenie praw boskich oraz więzów rodzinnych prowadzi do tragedii. Upór Kreona skutkuję śmiercią Antygony, jego syna Hajmona i żony Eurydyki. Władca, który chciał zapewnić państwu "szczęście" poprzez twarde rządy, doprowadza do ruiny własną rodzinę i ostatecznie sam zostaje złamany cierpieniem, uświadamiając sobie swoją pychę i błąd.

<!-- WNIOSEK CZĄSTKOWY -->

Przypadek Kreona pokazuje, że nawet władca działający w imię dobra wspólnoty, narzucając siłą swoją wizję porządku i szczęścia, może doprowadzić do katastrofy, gdy ignoruje inne fundamentalne wartości, takie jak prawa jednostki, tradycja czy nakazy sumienia. Szczęście narzucone zakazem okazuje się iluzją prowadzącą do nieszczęścia.

<!-- KONTEKST DO LEKTURY 2 -->

Warto przywołać jako kontekst historyczny doświadczenia XX wieku, zwłaszcza systemy totalitarne. Ideologie takie jak komunizm czy nazizm obiecywały zbudowanie "nowego, lepszego świata" i uszczęśliwienie mas. Ich przywódcy, podobnie jak Raskolnikow czy Kreon, wierzyli w swoją misję i nie wahali się stosować przemocy, terroru i zbrodni, by narzucić swoją wizję "szczęścia". Skutkiem były jednak ludobójstwa, wojny i niewyobrażalne cierpienie milionów. To historyczne doświadczenie jest tragicznym potwierdzeniem, że próby uszczęśliwienia ludzkości przez jednostki lub grupy uzurpujące sobie prawo do decydowania o losie innych wbrew ich woli i z pogwałceniem podstawowych praw moralnych, kończą się zawsze katastrofą.

<!-- ZAKOŃCZENIE WZMOCNIENIE TEZY, ZEBRANIE WNIOSKÓW, POGŁĘBIENIE ROZUMIENIA TEMATU -->

Podsumowując rozważania, dochodzę do wniosku, że jednostkowy człowiek nie jest w stanie uszczęśliwić ludzkości. Analiza losów Rodiona Raskolnikowa i Kreona, wsparta kontekstami Nadczłowieka i ideologii "nowego, lepszego świata", wyraźnie pokazuje, że próby realizacji takiej misji są obarczone ogromnym ryzykiem. Pycha, przekonanie o własnej nieomylności, chęć narzucenia innym swojej wizji dobra, a zwłaszcza gotowość do poświęcenia moralności dla rzekomo wyższych celów, prowadzą nie do powszechnego szczęścia, lecz do cierpienia, chaosu i tragedii. Prawdziwe szczęście jest wartością zbyt złożoną, subiektywną i indywidualną, by mogło zostać zadekretowane lub narzucone przez kogokolwiek. Jednostki mogą inspirować, pomagać, wnosić pozytywny wkład w życie społeczeństwa, ale absurdem jest wiara, że jeden człowiek może zbawić lub uszczęśliwić całą ludzkość według własnego planu. Historia i literatura uczą pokory wobec złożoności ludzkiej natury i przestrzegają przed abstrakcyjnymi projektami, które zbyt często rodzą dystopie.

---

**I. STRUKTURA PRACY**

1. Przeczytałem/am swoją pracę po napisaniu.

- [X] TAK
- [ ] CZĘŚCIOWO
- [ ] NIE

2. Sprawdziłem/am, czy zawiera wszystkie wymagane elementy.

- [X] TAK
- [ ] CZĘŚCIOWO
- [ ] NIE

3. Praca zawiera argumenty, do których podaję przykłady literackie.

- [X] TAK
- [ ] CZĘŚCIOWO
- [ ] NIE

4. W mojej pracy są wnioski cząstkowe, które zbieram w zakończeniu.

- [X] TAK
- [ ] CZĘŚCIOWO
- [ ] NIE

5. Praca nie jest streszczeniem utworów, lecz analizą problemu.

- [X] TAK
- [ ] CZĘŚCIOWO
- [ ] NIE

**II. PRACA Z TEKSTEM LITERACKIM**

5. Odwołałem/am się do konkretnych scen i postaw bohaterów.

- [X] TAK
- [ ] CZĘŚCIOWO
- [ ] NIE

6. Przywołane konteksty pomagają pogłębić rozumienie tematu lub postawy bohaterów.

- [X] TAK
- [ ] CZĘŚCIOWO
- [ ] NIE

7. Odniosłem/am się do emocji i przeżyć bohaterów.

- [X] TAK
- [ ] CZĘŚCIOWO
- [ ] NIE

8. Zwróciłem/am uwagę na motywację działania oraz konsekwencje decyzji.

- [X] TAK
- [ ] CZĘŚCIOWO
- [ ] NIE

9. Wykazałem/am się znajomością treści i problematyki omawianych utworów.

- [X] TAK
- [ ] CZĘŚCIOWO
- [ ] NIE

10. Wykorzystałem/am wiedzę o epoce literackiej, by lepiej wyjaśnić problem.

- [ ] TAK
- [ ] CZĘŚCIOWO
- [X] NIE


**III. POPRAWNOŚĆ JĘZYKOWA I STYLISTYCZNA**

11. Sprawdziłem/am, czy w mojej pracy nie ma błędów powtórzeniowych.

- [ ] TAK
- [X] CZĘŚCIOWO
- [ ] NIE

12. Dopilnowałem/am poprawnej interpunkcji – przecinki znajdują się w odpowiednich miejscach.

- [ ] TAK
- [X] CZĘŚCIOWO
- [ ] NIE

13. Użyłem/am różnorodnego słownictwa i dbałem/am o poprawność stylistyczną.

- [X] TAK
- [ ] CZĘŚCIOWO
- [ ] NIE

**IV. FORMATOWANIE I WYGLĄD PRACY**

14. Praca jest napisana czytelnie.

- [ ] TAK
- [X] CZĘŚCIOWO
- [ ] NIE

15. Wypracowanie zawiera przynajmniej 300 słów.

- [X] TAK (za bardzo tak)
- [ ] NIE

**V. SATYSFAKCJA Z PRACY**

16. Jestem zadowolony/a z poziomu merytorycznego mojej rozprawki.

- [X] TAK
- [ ] CZĘŚCIOWO
- [ ] NIE

17. Jestem zadowolony/a z języka, stylu i słownictwa, jakiego użyłem/am w pracy.

- [X] TAK
- [ ] CZĘŚCIOWO
- [ ] NIE

**Co zrobiłem/am najlepiej?**

Wypełniłem każdy podpunkt odwołując sie do 2 lektur i skorzystałem z kontekstów.

**Co mogę poprawić następnym razem?**

Mniej się rozpisać żeby na pewno uniknąc dodatkowych błędów.

_Metryczka pomoże Ci samodzielnie zweryfikować swoją pracę i wyciągnąć wnioski do dalszej nauki!_

**Mój wniosek to:**

Rozpisałem się o wiele za bardzo, poniosła mnie za bardzo kreatywność.