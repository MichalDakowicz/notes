[Wstecz](../polski.md)

# Pozytywizm - wstęp do epoki

### Praca organiczna

- **Idea**: Społeczeństwo to organizm, a każda grupa społeczna pełni w nim ważną funkcję.
- **Cel**: Rozwój całego społeczeństwa poprzez harmonijną współpracę wszystkich jego członków.
- **Metody**: Rozwój gospodarki, edukacja, poprawa warunków życia wszystkich warstw społecznych.

### Praca u podstaw

- **Idea**: Konieczność edukacji i podniesienia poziomu życia najuboższych warstw społecznych (chłopów).
- **Cel**: Włączenie chłopów do życia społecznego i gospodarczego, likwidacja analfabetyzmu.
- **Metody**: Zakładanie szkół, bibliotek, tworzenie literatury dla ludu, upowszechnianie wiedzy rolniczej.

### Emancypacja kobiet

- **Idea**: Walka o równe prawa dla kobiet w sferze edukacji, pracy, życia społecznego i politycznego.
- **Cel**: Uznanie praw kobiet do samorealizacji, niezależności i równego traktowania.
- **Metody**: Działalność pisarek, publicystek, emancypantek, tworzenie szkół dla dziewcząt, domaganie się prawa do głosowania.

### Uwłaszczenie chłopów

- **Znaczenie**: Reforma przeprowadzona w 1864 roku, która dała chłopom prawa własności do ziemi i uniezależniła ich od panów.
- **Skutki**: Zwiększenie mobilności społecznej, rozwój kapitalizmu na wsi, migracje ze wsi do miast, problem tzw. "służących".

### Asymilacja Żydów

- **Kontekst**: W Polsce pod zaborami żyła duża społeczność żydowska, często odizolowana kulturowo i społecznie.
- **Różne podejścia**: Wśród pozytywistów istniały różne poglądy na kwestię asymilacji. Niektórzy opowiadali się za pełną asymilacją kulturową Żydów, inni za zachowaniem odrębności kulturowej przy jednoczesnym współuczestnictwie w życiu społecznym i gospodarczym.

<hr>

## Pozytywizm (fragment)

[1] Pozytywiści stali się niestrudzonymi pracownikami, cierpliwymi i wytrwałymi. Kiedy w bojowym swym okresie moderniści nazywali ich „nauczycielami wędrownymi” lub „bakałarzami”, nie zdawali sobie chyba sprawy, że tę postawę cierpliwych wychowawców narodu w dziedzinie dotychczas najbardziej zaniedbanej – budowania podstaw ekonomicznych gospodarki narodowej – zajęli z pełną świadomością, że jest to praca trudna i niewdzięczna. [...] Byli jak żołnierze, którzy musieli nie tylko walczyć, ale także równocześnie sporządzać broń. Dlatego też tak charakterystyczna jest ewolucja ich publicystyki od uczniowskich niemal wypracowań z bezkrytycznym powoływaniem się na słowa mistrza do dojrzałego formułowania przemyśleń i mądrych propozycji rozwiązania trudnych zagadnień społecznych. Ewoluuje także ich stosunek do mistrzów – najpierw nieporadnie tłumaczonych, następnie przyswajanych piękną polszczyzną i ocenianych samodzielnie i wnikliwie.

[2] Jakież były zasadnicze tendencje myślowe, które przejąć mogli od swych zachodnioeuropejskich mistrzów?

[3] Jako pierwszą należałoby wymienić postawę antyromantyczną i nawiązanie do tradycji oświecenia. Ten „antyromantyzm” można rozumieć wielorako: przede wszystkim jako niechęć do spekulacji filozoficznej [...], budowania wielkich generalizujących systemów filozoficznych [...]. W warunkach polskich postawa „antyromantyczna” była nakazem chwili. Zawierała zaś nie tylko elementy negatywne, do których należało odrzucenie metafizycznego pojmowania historii, wiązania sprawy polskiej z realizującą się w dziejach ideą czy myślą Bożą, kultu poety – wieszcza i uznania jego politycznego autorytetu. Zawierała także elementy pozytywne – nawiązywała do okresu bohaterskiej w przeważnej części pokojowej walki o byt państwa polskiego, opartego na mocnych podstawach ekonomicznych, tworzonego przez światłych, pracowitych, uspołecznionych obywateli. [...]

[4] Zasadniczą postawą ideową tej generacji był liberalizm w szerokim znaczeniu tego terminu. Reprezentowali bowiem oni indywidualistyczną i racjonalistyczną koncepcję człowieka. Uznawali wolną i nieskrępowaną ingerencję człowieka w zachodzące w danej zbiorowości procesy za podstawowe źródło postępu we wszystkich dziedzinach życia społecznego. [...] Wierzyli także, że w wyniku starć, ale i kompromisów między poszczególnymi grupami społecznymi wypracowuje się koncepcja ogólnego dobra, interesu nadrzędnego w stosunku do interesów poszczególnych składających się na społeczeństwo jednostek. [...] Uznawali prymat jednostki w stosunku do społeczeństwa, za dobro społeczeństwa, jego szczęście uznawano sumę szczęść składających się na nie jednostek.

Janina Kulczycka-Saloni, Pozytywizm, Warszawa 1971, s. 18–19, 23.

<hr>

1. Określ jednym zdaniem problematykę podjętą w powyższym tekście. Nie cytuj.

Charakterystyka podstaw ideowych pozytywizmu, ze szczególnym uwzględnieniem stosunku tej epoki do romantyzmu i oświecenia.

2. Określ, jaki charakter miały używane przez modernistów do określenia działalności pozytywistów takie sformułowania, jak „nauczyciele wędrowni”, „bakałarze”. Zaznacz właściwy punkt.

- A. krytyczny
- **B. ironiczny**
- C. panegiryczny
- D. neutralny

3. Określ funkcję [2] akapitu w tekście Janiny Kulczyckiej-Saloni.

Wprowadzenie pytania o zasadnicze idee przejęte przez pozytywistów od ich zachodnioeuropejskich mistrzów. Pełni rolę zapowiedzi, wprowadza w dalszą część rozważań.


4. Uzupełnij poniższy schemat. Nie cytuj.

<table class="tg"><thead>
<tr>
<td class="tg-0pky" rowspan="2">Charakterystycznym rysem <br>publicystyki pozytywistycznej była jej</td>
<td class="tg-0pky">niezmienność</td>
<td class="tg-0pky" rowspan="2">przejawiająca <br>się w</td>
<td class="tg-0pky">bezrefleksyjnym powtarzaniu tez głoszonych przez mistrzów</td>
</tr>
<tr>
<td class="tg-0pky"><b>zmienność</b></td>
<td class="tg-0pky"><b>ewolucji od powtarzania tez mistrzów do formułowania własnych przemyśleń i propozycji</b></td>
</tr></thead>
</table>

5. Scharakteryzuj własnymi słowami stosunek pozytywistów do kultury romantycznej oraz do myśli oświeceniowej.

<table class="tg"><thead>
<tr>
<th class="tg-0pky" colspan="2">Stosunek pozytywistów</th>
</tr></thead>
<tbody>
<tr>
<td class="tg-0pky">do kultury romantycznej</td>
<td class="tg-0pky">do myśli oświeceniowej</td>
</tr>
<tr>
<td class="tg-0pky"><b>Krytyczny – odrzucenie idealizmu, metafizyki, kultu wieszcza</b></td>
<td class="tg-0pky"><b>Afirmatywny – nawiązanie do idei pracy organicznej, kultu rozumu</b></td>
</tr>
</table>

6. Wybierz i zaznacz te idee, które były bliskie pozytywistom.

- **A. racjonalizm.**
- B. metafizyka.
- C. mesjanizm.
- **D. obiektywizm.**
- **E. liberalizm.**
- **F. krytycyzm.**

7. Określ, co pozytywiści uznawali za podstawowy czynnik postępu w poszczególnych dziedzinach życia społecznego. Nie cytuj.

Podstawowym czynnikiem postępu wg pozytywistów była wolna i nieskrępowana działalność człowieka (indywidualizm).

8. Wypisz z tekstu Janiny Kulczyckiej-Saloni dwa słowa nazywające to, co niezbędne zdaniem pozytywistów do wypracowania ogólnego dobra.

- starcia
- kompromisy

9. Określ, do czego nawiązuje sformułowanie: „Uznawali prymat jednostki w stosunku do społeczeństwa, za dobro społeczeństwa, jego szczęście uznawano sumę szczęść składających się na nie jednostek”.

- A. do scjentyzmu
- **B. do utylitaryzmu**
- C. do ewolucjonizmu
- D. do determinizmu
